## **Dreamfall: The Longest Journey po latach** 

Oryginalne *The Longest Journey* wydane w roku 1999, do dziś uważane za doświadczenie, które każdy fan przygodowych gier point & click powinien przeżyć.
Fenomen owej produkcji nie bierze się oczywiście znikąd. Z jednej strony trzyma się utartych i dobrze znanych standardów, wytyczonych przez gigantów branży lata wcześniej, z drugiej nie boi się ona eksperymentować i pokazywać obraz społeczeństwa przyszłości, któremu daleko do utopii.

Łącząc wątki fantasy i sci-fi jest to przygoda zaskakująca graczy odwiedzanymi lokacjami, napotykanymi na drodze do celu postaciami, a także rozmachem, z jakim została zrobiona.
Oczywistym więc było ukazanie się kontynuacji w niedalekiej przyszłości.

Ta nadeszła jednak później, niż się spodziewano. Po siedmiu latach od premiery oryginału, w roku 2006, pojawił się *Dreamfall: The Longest Journey*, który zaskarbił sobie nie tylko serca krytyków i fanów przygodówek, ale przede wszystkim graczy, którzy na co dzień nie mieli styczności z tym gatunkiem.

Jak produkcja trzyma się po latach? Czy nadal przedstawia równie świeże podejście do rozgrywki i prowadzenia historii? Czy może nie ma już dla niej miejsca we współczesnym świecie, gdzie tak ciężko o oryginalność? W niniejszym materiale wspominkowym postaram się odpowiedzieć na te pytania.

### **Czas zmian**

Na samym początku trzeba przede wszystkim omówić największe zmiany, jakie w serii wprowadził *Dreamfall* oraz to, jakie konsekwencje to za sobą niosło.

Najbardziej zauważalna, to oczywiście sterownie i kąt kamery, która śledzi gracza. Całość została sprowadzona do niecodziennej dla przygodówek perspektywy TPP.
Gracz dostał pełną kontrolę nad postacią za pomocą klawiszy WASD oraz odpowiednio ograniczone pole manewru samą kamerą za pomocą myszy. Dodatkowo sama gra wspiera wszelakie kontrolery znane m.in. z konsol.

Takie postawienie sprawy bardzo mocno podzieliło społeczność graczy i spolaryzowało opinie o samej grze.
Ortodoksyjni fani przygodówek nie mogli znieść, że ktoś w ogóle próbuje zmieniać konwencję przygodówki point & click. Uważali to za spłycenie gatunkowe i twierdzili oni, że jest to totalnie zbędne udziwnienie.

Z drugiej strony barykady stali ludzie, którzy uważali, że pewne odświeżenie w sprawie jest jak najbardziej potrzebne. Zgoła różne od standardu gatunkowego rozłożenie nacisku na poszczególne akcenty, jak rozmowa, eksploracja czy zagadki logiczne sprawiło, że jest to solidna produkcja, która zaczęła wyznaczać własne trendy.

Nie była zresztą jedyna — wydany w tym samym roku *Broken Sword: The Angel of Death* nie porzucił pomysłów i mechanik zapoczątkowanych w części poprzedniej, gdzie również w woli gracza pozostawiono manewrowanie postacią za pomocą klawiszy klawiatury.
*Dreamfall* postawił jednak krok znacznie, znacznie dalej.

Upatrywać takiego stanu rzeczy można w wielu miejscach, lecz najprościej będzie spojrzeć, na jakie platformy gra została wydana, aby wszystko stało się jasne.
Produkcja zawitała na konsoli Microsoftu, zarówno oryginalnym pudle zwanym *Xbox*, jak i później na *X360*.

Przez takie zagranie absolutnie niemożliwym stało się stworzenie klasycznej gry z tego gatunku. Nie ma co się oszukiwać, pad nie jest najlepszym urządzeniem do obsługi wskaźników.
Zresztą nie była to chyba aż tak zła decyzja, skoro bezpośrednia kontynuacja *Dreamfall*, nosząca podtytuł *Chapters* także z takiej kamery i sterowania nie zrezygnowała. Odpowiednio je za to unowocześniła i ulepszyła.

### **Schemat rozgrywki**

Gameplay i historia są prowadzone bardzo standardowo, jak na przygodówkę, kładąc największy nacisk na rozmowy i historię, a dopiero w następnej kolejności na eksplorację otoczenia i zagadki logiczne, z którymi przyjdzie się zmierzyć graczowi.

Jednak o ile w roku 2006 zmienione podejście do sterowania postacią sprawiało, że było to całkowicie nowe i robiące wrażenie doświadczenie, tak dzisiaj ciężko jest to wszystko jakkolwiek pochwalić.

Nie ma co się oszukiwać — całkiem spory ekwipunek, jakim dysponuje nasza postać, rzadko kiedy będzie zawierać więcej, jak trzy przedmioty. Dodatkowo samo łączenie różnych znajdziek ze sobą jest bardzo proste, wręcz nawet prymitywne.
Samo w sobie nie jest to co prawda jeszcze wadą, ale kiedy rynek przesycił się wszelakimi "*symulatorami chodzenia*" czy przygodówkami od Telltale Games, ciężko nie przyrównywać do nich *Dreamfalla*.

W roku 2018 ma on tego pecha, że nie jest już w żaden sposób odkrywczy.
*The Walking Dead* przedstawił niemal identyczny schemat: dużo rozmów, trochę przedmiotów i szczypta biegania po lokacji w tę i nazad.
Nie stawia to w żaden sposób wyzwania przed graczem, nie sprawia mu przyjemności z odkrywania rozwiązań problemów i przy dłuższych sesjach wręcz przynudza.

Nie zrozumcie mnie źle — to nadal jest bardzo solidna produkcja, jednak powrót do niej po latach może wymazać całkiem dobre wspomnienia. A próba jej poznania może wcale nie być tak fascynująca, jak fani produkcji by to opisali.
Wiadomo, historia to nadal mocny element gry, mimo opierania się na dość sztampowych schematach, ale o tym później.

Znacznie gorzej, o ile nie okropnie, wypadają wszystkie sekwencje zręcznościowe.
Ja wiem, że rok 2006 to czas eksperymentów, gdzie wydawcy nie bali się inwestować w nowe i odważne marki czy projekty, ale niektóre pomysły są po prostu nietrafione i naprawdę szkoda, że ktoś podczas produkcji ich nie wypunktował.

O ile wspinanie się na różne przeszkody terenowe, rusztowania czy skrzynki nie sprawia problemu, bo nasza postać wykonuje większość akcji automatycznie, tak walka wręcz jest totalnie skopana.
Ataki, jakie możemy wyprowadzić, są bardzo nieprecyzyjne, postać jest ociężała i reagująca na nasze akcje w sposób oporny. Dostępnych ciosów mamy... Dwa. Lekki i ciężki plus blok.
Co prawda dodanie do kombinacji ataków któregoś z przycisków WSAD sprawia, że nasza postać atakuje z innego kierunku, lecz nie odniosłem wrażenia, by jakkolwiek to usprawniało walkę.

Jest to element, który tak mocno psuje odbiór całości i niszczy pozytywne opinie o gameplayu, że naprawdę boli mnie w środku, że nie da się tych sekwencji zręcznościowych pominąć.

### **Historia**

Podczas przebiegu rozgrywki będzie nam dane pokierować losami trzech postaci: Zoë Castillo, April Ryan oraz Kiana Alvane'a.

Ludzie z odmiennych czasów, światów, ras i kultur. Każdy ze swoją własną, osobistą historią, problemami i wyzwaniami. A mimo to gdzieś podczas trwania całej przygody ich losy się ze sobą splatają. I to niekoniecznie w sposób, w jaki by chcieli lub mogli się spodziewać.

Ponownie będzie nam dane usłyszeć znajome nazwy światów, jak **Stark** oraz **Arcadia**, a samo nazwisko Ryan powinno ucieszyć fanów oryginalnego *The Longest Journey*. Zresztą nie jest ono jedyne, a graczowi przyjdzie odwiedzić kilka znajomych miejscówek i spotkać starych znajomych, choć niekoniecznie wszystko będzie tak, jak można by się spodziewać.

W stosunku do oryginału sama fabuła wydaje się jednak znacznie bardziej osobista i spersonalizowana dla każdej z postaci.
Owszem, gdzieś tam ważą się losy jednego i drugiego świata. **Stark** cierpi z powodu zjawiska zwanego *Static*, które ma bardzo negatywny wpływ na wszelką technologię, na której się opiera ten odłam uniwersum.

Sama **Arcadia** jest zaś targana przez echa wojny, srogiego i okrutnego okupanta, a także przez sny o wolności, które starają się realizować rebelianci.

Każda z postaci ma swój udział w wydarzeniach i problemach, toczących światy, lecz ich cele są zgoła odmienne, przez co jako gracze udaje nam się otrzymać spojrzenie na całość z różnych perspektyw i wyciągnąć na tej podstawie własne wnioski.

Trzeba jednak przyznać, po rozebraniu całości na czynniki pierwsze, streszczenie fabuły może zamknąć się w kilku dłuższych zdaniach. Całość, mimo że zajmująca i ciekawa, nie jest przesadnie skomplikowana i stara się trzymać swoje wątki krótko. Można odnieść wrażenie, że aż zbyt bardzo, jak na przygodówkę.

Przejście całości zajmuje spokojnym tempem około 10 godzin. W przypadku próby odwiedzenia każdego zakamarka i chłonięcia klimatu świata, śmiało ten czas można wydłużyć do 12-13 godzin.
Do tego należy mieć na uwadze, że nie wszystkie postacie dostają po równo swojego "*czasu antenowego*".

Za protagonistę można śmiało uznać Zoë — to od niej cała intryga zaczęła się nakręcać, to przez nią wiele wydarzeń w ogóle mogło mieć miejsce i to od niej właśnie zaczyna się nasza historia. Pomijając oczywiście prolog, który jest miłym ukłonem w stronę fanów i dzieje się na długo przed tym, jak Zoë może w ogóle istnieć.

Trzeba jednak przyznać, że jeśli nie jesteśmy gotowi na zakończenie przygody, może się ono wydać urwane, a wiele poruszonych podczas zabawy wątków niejasnych.
Jest to oczywiste budowanie fundamentów pod kontynuację, która nadeszła po tak wielu latach.
Niemniej nie jest to problem palący, bo to, co powinno zostać opowiedziane, takim pozostaje, nie zostawiając gracza w momencie, w jakim zrobił to *Half-Life 2*.

Mimo ogólnej prostoty, całokształt wypada naprawdę dobrze. W przeciwieństwie do rozwiązań w gameplayu, fabuła nie straciła na swoim uroku i nadal przyjemnie jest zanurzyć się w świat wykreowany za czasów oryginału, i tutaj bardzo naturalnie rozszerzony.

### **Strona audiowizualna**

Nie ma co się oszukiwać — dwunastoletnia produkcja nie ma szans z dzisiejszymi tworami. Nawet porządna gra segmentu indie może tutaj spokojnie pozamiatać.
Ale come on, przecież chyba nikt się nie spodziewa, że będę tutaj próbował robić jakieś porównania?

Zdecydowanie na plus należy zaliczyć projekty lokacji i to, co sobą reprezentują. O ile sam świat **Stark** na jasnych i otwartych przestrzeniach nie robi zbytniego wrażenia, o tyle stylizowana **Arcadia** wypada uroczo i cieszy oko.

W **Starku** gracz zostanie poprowadzony po lokacjach takich jak słoneczna Casablanca, deszczowe Newport, śnieżne Wati City w Japonii, aż po sam Petersburg, również przykryty warstwą śniegu.
Robi tutaj wrażenie szczególnie przyłożenie uwagi do szczegółów, aby każde z odwiedzonych miejsc miało swój indywidualny charakter i duszę, którą da się aż poczuć przez monitor.

I to nie chodzi tylko o naturalną odmienność tych miejsc, a spójność w tym, jak budują one pokazany nam świat. Spinają się one fabularnie i bardzo naturalnie łączą się z historią, jaką gra opowiada. Ciężko odnieść tutaj wrażenie, że coś zostało dodane na siłę lub po prostu nie pasuje do danej lokacji.

Owszem, całość jest dosyć stereotypowa, aby móc w prosty sposób zaznaczyć kontrasty bez zbytniego angażowania nawet niedzielnych graczy. Nie twierdzę, że jest to wada, zwłaszcza po zestawieniu wyżej wymienionych lokacji z **Arcadią**, ale należy mieć to na uwadze.

W równoległym świecie przyjdzie nam za to odwiedzić metropolię **Marcuria** - ogromną i równie starą stolicę Ayrede oraz miasto i bibliotekę ludu zwanego **Dark People**. Są to dwie, główne lokacje, w których spędzimy najwięcej czasu.
Przewijają się jeszcze w międzyczasie co prawda bagna, czy pewne, swego rodzaju duchowe miejsce, ważne fabularnie, lecz nie zagrzejemy tam zbyt długo miejsca.

W świecie magicznym znacznie ciężej zbudować granice i wyraźne różnice między lokacjami opierając się na jakichś kontrastach czy stereotypach. Dlatego postawiono na stylizowanie typowe dla gatunku fantasy. Ludzie zaznajomieni w szczególności z książkami tego gatunku poczują się jak w domu.

Największą jednak wadą tego świata jest to, że lokacje mimo bogactwa i wypełnienia detalami sprawiają wrażenie pustych. Bardzo duże odległości, jakie trzeba niejednokrotnie tylko i wyłącznie przebiec, stopniowe otwieranie się poszczególnych dzielnic, kiedy akurat są potrzebne i ogólna nijakość zadań, opierających się schemat "*przynieś-podaj-pozamiataj*" niszczą dość mocno obraz całości.
Potencjał był ogromny, niestety nie zdecydowano się go wykorzystać. Brakło czasu? Może funduszy?

Zaskakująco dobrze wypadają modele postaci po latach. Proporcjonalne, bogate w szczegóły i różnorodne, lecz bardzo źle animowane.
Jest to problem, który w roku 2006 nie sprawiał problemu, bo animacje były dosyć standardowe, jak na produkcję tego segmentu, ale po takim czasie bardzo mocno się to gryzie z dopracowanymi modelami i czasem potrafi wybić gracza z rytmu.

Jeśli chodzi o udźwiękowienie, to mogę opiniować zarówno polską wersję językową, która miała zapewniony pełny dubbing, jak i oryginalne wydanie. I szczerze? Ciężko jest jednoznacznie określić, które z wydań jest lepsze.

O ile w obydwu wypadkach głosy głównych i ważnych fabularnie postaci wypadają naprawdę dobrze i uszy nie bolą od słuchania, tak momentami potrafi być tragicznie.
Gdzie kwestie grane są raz za cicho, raz za głośno, bez emocji lub aż z ich przesadną ilością.

Angielska wersja trzyma raczej stały poziom w obrębie jednej, granej przez danego aktora postaci. W polskiej ton i emocje potrafią za to zmienić się w środku wypowiadanego zdania.

Jednak jeśli dzisiaj, ktoś miałby mnie zapytać, co polecam bardziej, chyba zdecydowałbym się na wersję polską. Nie chodzi o to, że jest definitywnie lepsza, ale mimo kilku niedociągnięć, postacie wydają się znacznie bardziej naturalne i prawdziwe. Zwłaszcza te drugoplanowe.
Jednak w przypadku oryginalnych głosów mamy znacznie bardziej bogate doświadczenie, które różni akcent, z jakim jakaś postać mówi, czy naleciałości z kręgów społecznych, z jakich się wywodzi. Coś wspaniałego móc usłyszeć prawdziwy i twardy irlandzki.

Polecam samemu się przekonać, na własne uszy, co nam bardziej pasuje.

Co do ścieżki dźwiękowej, to jest dość jednolita, ale nie wybijająca z klimatu i ładnie wypełniająca to, co dzieje się na ekranie. Można to odczuć zwłaszcza w epilogu całej historii, który bardzo mocno gra na emocjach udźwiękowieniem.
Niektóre wydania gry miały dodawane nawet płyty CD-Audio, aby móc się cieszyć soundtrackiem gdzie tylko się nam zachciało.

Całość jak najbardziej na plus.

## **Słowem podsumowania**

Czy *Dreamfall: The Longest Journey* nadal jest produkcją wartą ogrania? Czy po latach od jego premiery, kiedy rynek wydawniczy nie próżnował, gracz nadal znajdzie coś dla siebie w tej produkcji?

Myślę, że tak.

Fakt, trzeba jej wybaczyć koślawe i po prostu słabe sterowanie, ogólną prostotę zagadek i względnie puste lokacje **Arcadi**, lecz to, jak ta gra nadrabia klimatem, postaciami i fabułą może sprawić, że przymkniemy oko na te problemy.
Jest to po prostu solidna przygodówka, która postanowiła trochę namieszać w utartych już szlakach i dodać coś od siebie do tego gatunku.
Jeśli tylko nasza głowa pozostanie otwarta, znajdziemy tutaj sporo zabawy.

Warto także zastanowić się nad oryginałem, który świetnie odpowie nam na pytania o przedstawione postacie czy obydwa światy, oraz to, co się z nimi działo.
Co do kontynuacji nie mam jeszcze wyrobionego zdania, jestem w trakcie jej przechodzenia i mimo nieprzesadnego rozmachu, wydaje się solidną produkcją, która zaspokoi głód fanów.

A jak jest z uruchomieniem gry na współczesnych systemach operacyjnych i jak z jej dostępnością?
Ani o jedno, ani o drugie nie trzeba się martwić.

Gra bezproblemu uruchamia się zarówno na Windowsie 7, jak i Windowsie 10.
Ba! Gracze linuksowi także nie powinni mieć problemu. Osobiście ukończyłem tę przygodę korzystając z Protona od Valve, ale i gołe Wine poradzi sobie równie dobrze.

Jeśli chodzi o kupno, to nadal w obrocie są używane, pudełkowe kopie gry dostępne za grosze. Jednak w czasach dystrybucji cyfrowej zarówno serwis GOG, jak i Steam pozwalają kupić grę do swojej biblioteki bez większych problemów.

To tyle ode mnie. Bardzo miło było wrócić do jednej z odważniejszych i ciekawszych produkcji swoich czasów, do czego i Was zachęcam.